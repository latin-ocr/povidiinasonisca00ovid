78 Ρ. OVIDIUS NASO

Battiades semper toto cantabitur orbe:
Quamvis ingenio non valet, arte valet.
Ι5 Nulla Sophocleo veniet iactura cothurno;
Cum sole et luna semper Aratus erit.

Ennius arte carens animosique Accius oris
Casurum nullo tempore nomen habent.
Varronem-primamque ratem quae nesciet aetas,
20 Aureaque Aesonio terga petita duci?
Carmina sublimis tunc sunt peritura Lucreti,
Exitio terras cum dabit una dies.
Tityrus et segetes Aeneiaque arma legentur,
Roma triumphati dum caput orbis erit.
25 Donec erunt ignes arcusque, Cupidinis arma,
Discentur numeri, culte Tibulle, tui.

Ergo cum silices, cum dens patientis aratri
Depereant aevo, carmina morte carent.

Cedant carminibus reges regumque triumphi,

30 Cedat et auriferi ripa benigna Tagi!

Vilia miretur vulgus. Mihi flavus Apollo
Pocula Castalia plena ministret aqua,

Sustineamque coma metuentem frigora myrtum;
Atque'ita sollicito multus amante legar.

35 Pascitur in vivis Livor; post fata quiescit,
Cum suus ex merito quemque tuetur honos.
Ergo etiam cum me supremus adederit ignis,

Vivam, parsque mei multa superstes erit.

